אני  הגבר  ראה  עני  <BR>בשבט  עברתו׃
אותי  נהג  וילך  חשך  <BR>ולא־אור׃
אך  בי  ישב  יהפך  <BR>ידו  כל־היום׃
בלה  בשרי  ועורי  <BR>שבר  עצמותי׃
בנה  עלי  ויקף  ראש  <BR>ותלאה׃
במחשכים  הושיבני  <BR>כמתי  עולם׃
גדר  בעדי  ולא  אצא  <BR>הכביד  נחשתי׃
גם  כי  אזעק  ואשוע  <BR>שתם  תפלתי׃
גדר  דרכי  בגזית  <BR>נתיבתי  עוה׃
דב  ארב  הוא  לי  <BR>אריה  במסתרים׃
דרכי  סורר  ויפשחני  <BR>שמני  שמם׃
דרך  קשתו  ויציבני  <BR>כמטרא  לחץ׃
הביא  בכליותי  בני  <BR>אשפתו׃
הייתי  שחק  לכל־עמי  <BR>נגינתם  כל־היום׃
השביעני  במרורים  <BR>הרוני  לענה׃
ויגרס  בחצץ  שני  <BR>הכפישני  באפר׃
ותזנח  משלום  נפשי  <BR>נשיתי  טובה׃
ואמר  אבד  נצחי  <BR>ותוחלתי  מיהוה׃
זכר־עניי  ומרודי  <BR>לענה  וראש׃
זכור  תזכור  ותשיח  <BR>עלי  נפשי׃
זאת  אשיב  אל־לבי  <BR>על־כן  אוחיל׃
חסדי  יהוה  כי  <BR>לא־תמנו  כי  לא־כלו<BR>רחמיו׃
חדשים  לבקרים  רבה  <BR>אמונתך׃
חלקי  יהוה  אמרה  <BR>נפשי  על־כן  אוחיל<BR>לו׃
טוב  יהוה  לקוו  <BR>לנפש  תדרשנו׃
טוב  ויחיל  ודומם  <BR>לתשועת  יהוה׃
טוב  לגבר  כי־ישא  <BR>על  בנעוריו׃
ישב  בדד  וידם  כי  <BR>נטל  עליו׃
יתן  בעפר  פיהו  <BR>אולי  יש  תקוה׃
יתן  למכהו  לחי  <BR>ישבע  בחרפה׃
כי  לא  יזנח  לעולם  <BR>אדני׃
כי  אם־הוגה  ורחם  <BR>כרב  חסדו׃
כי  לא  ענה  מלבו  <BR>ויגה  בני־איש׃
לדכא  תחת  רגליו  כל  <BR>אסירי  ארץ׃
להטות  משפט־גבר  <BR>נגד  פני  עליון׃
לעות  אדם  בריבו  <BR>אדני  לא  ראה׃
מי  זה  אמר  ותהי  <BR>אדני  לא  צוה׃
מפי  עליון  לא  תצא  <BR>הרעות  והטוב׃
מה־יתאונן  אדם  חי  <BR>גבר  על־חטאו׃
נחפשה  דרכינו  <BR>ונחקרה  ונשובה<BR>עד־יהוה׃
נשא  לבבנו  אל־כפים  <BR>אל־אל  בשמים׃
נחנו  פשענו  ומרינו  <BR>אתה  לא  סלחת׃
סכתה  באף  ותרדפנו  <BR>הרגת  לא  חמלת׃
סכותה  בענן  לך  <BR>מעבור  תפלה׃
סחי  ומאוס  תשימנו  <BR>בקרב  העמים׃
פצו  עלינו  פיהם  <BR>כל־איבינו׃
פחד  ופחת  היה  לנו  <BR>השאת  והשבר׃
פלגי־מים  תרד  עיני  <BR>על־שבר  בת־עמי׃
עיני  נגרה  ולא  <BR>תדמה  מאין  הפגות׃
עד־ישקיף  וירא  <BR>יהוה  משמים׃
עיני  עוללה  לנפשי  <BR>מכל  בנות  עירי׃
צוד  צדוני  כצפור  <BR>איבי  חנם׃
צמתו  בבור  חיי  <BR>וידו־אבן  בי׃
צפו־מים  על־ראשי  <BR>אמרתי  נגזרתי׃
קראתי  שמך  יהוה  <BR>מבור  תחתיות׃
קולי  שמעת  אל־תעלם  <BR>אזנך  לרוחתי<BR>לשועתי׃
קרבת  ביום  אקראך  <BR>אמרת  אל־תירא׃
רבת  אדני  ריבי  <BR>נפשי  גאלת  חיי׃
ראיתה  יהוה  עותתי  <BR>שפטה  משפטי׃
ראיתה  כל־נקמתם  <BR>כל־מחשבתם  לי׃
שמעת  חרפתם  יהוה  <BR>כל־מחשבתם  עלי׃
שפתי  קמי  והגיונם  <BR>עלי  כל־היום׃
שבתם  וקימתם  הביטה  <BR>אני  מנגינתם׃
תשיב  להם  גמול  <BR>יהוה  כמעשה  ידיהם׃
תתן  להם  מגנת־לב  <BR>תאלתך  להם׃
תרדף  באף  ותשמידם  <BR>מתחת  שמי  יהוה׃
