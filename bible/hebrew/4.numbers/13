וידבר  יהוה  אל־משה  <BR>לאמר׃
שלח־לך  אנשים  <BR>ויתרו  את־ארץ  כנען<BR>אשר־אני  נתן  לבני<BR>ישראל  איש  אחד  איש<BR>אחד  למטה  אבתיו<BR>תשלחו  כל  נשיא<BR>בהם׃
וישלח  אתם  משה  <BR>ממדבר  פארן  על־פי<BR>יהוה  כלם  אנשים<BR>ראשי  בני־ישראל<BR>המה׃
ואלה  שמותם  למטה  <BR>ראובן  שמוע<BR>בן־זכור׃
למטה  שמעון  שפט  <BR>בן־חורי׃
למטה  יהודה  כלב  <BR>בן־יפנה׃
למטה  יששכר  יגאל  <BR>בן־יוסף׃
למטה  אפרים  הושע  <BR>בן־נון׃
למטה  בנימן  פלטי  <BR>בן־רפוא׃
למטה  זבולן  גדיאל  <BR>בן־סודי׃
למטה  יוסף  למטה  <BR>מנשה  גדי  בן־סוסי׃
למטה  דן  עמיאל  <BR>בן־גמלי׃
למטה  אשר  סתור  <BR>בן־מיכאל׃
למטה  נפתלי  נחבי  <BR>בן־ופסי׃
למטה  גד  גאואל  <BR>בן־מכי׃
אלה  שמות  האנשים  <BR>אשר־שלח  משה  לתור<BR>את־הארץ  ויקרא  משה<BR>להושע  בן־  נון<BR>יהושע׃
וישלח  אתם  משה  <BR>לתור  את־ארץ  כנען<BR>ויאמר  אלהם  עלו  זה<BR>בנגב  ועליתם<BR>את־ההר׃
וראיתם  את־הארץ  <BR>מה־הוא  ואת־העם<BR>הישב  עליה  החזק<BR>הוא  הרפה  המעט  הוא<BR>אם־רב׃
ומה  הארץ  אשר־הוא  <BR>ישב  בה  הטובה  הוא<BR>אם־רעה  ומה  הערים<BR>אשר־הוא  יושב  בהנה<BR>הבמחנים  אם<BR>במבצרים׃
ומה  הארץ  השמנה  <BR>הוא  אם־רזה  היש־בה<BR>עץ  אם־אין<BR>והתחזקתם  ולקחתם<BR>מפרי  הארץ  והימים<BR>ימי  בכורי  ענבים׃
ויעלו  ויתרו  <BR>את־הארץ  ממדבר־צן<BR>עד־רחב  לבא  חמת׃
ויעלו  בנגב  ויבא  <BR>עד־חברון  ושם<BR>אחימן  ששי  ותלמי<BR>ילידי  הענק  וחברון<BR>שבע  שנים  נבנתה<BR>לפני  צען  מצרים׃
ויבאו  עד־נחל  אשכל  <BR>ויכרתו  משם  זמורה<BR>ואשכול  ענבים  אחד<BR>וישאהו  במוט  בשנים<BR>ומן־הרמנים<BR>ומן־התאנים׃
למקום  ההוא  קרא  <BR>נחל  אשכול  על  אדות<BR>האשכול  אשר־כרתו<BR>משם  בני  ישראל׃
וישבו  מתור  הארץ  <BR>מקץ  ארבעים  יום׃
וילכו  ויבאו  <BR>אל־משה  ואל־אהרן<BR>ואל־כל־עדת<BR>בני־ישראל  אל־מדבר<BR>פארן  קדשה  וישיבו<BR>אתם  דבר<BR>ואת־כל־העדה<BR>ויראום  את־פרי<BR>הארץ׃
ויספרו־לו  ויאמרו  <BR>באנו  אל־הארץ  אשר<BR>שלחתנו  וגם  זבת<BR>חלב  ודבש  הוא<BR>וזה־פריה׃
אפס  כי־עז  העם  <BR>הישב  בארץ  והערים<BR>בצרות  גדלת  מאד<BR>וגם־ילדי  הענק<BR>ראינו  שם׃
עמלק  יושב  בארץ  <BR>הנגב  והחתי<BR>והיבוסי  והאמרי<BR>יושב  בהר  והכנעני<BR>יושב  על־הים  ועל<BR>יד  הירדן׃
ויהס  כלב  את־העם  <BR>אל־משה  ויאמר  עלה<BR>נעלה  וירשנו  אתה<BR>כי־יכול  נוכל  לה׃
והאנשים  אשר־עלו  <BR>עמו  אמרו  לא  נוכל<BR>לעלות  אל־העם<BR>כי־חזק  הוא  ממנו׃
ויציאו  דבת  הארץ  <BR>אשר  תרו  אתה<BR>אל־בני  ישראל  לאמר<BR>הארץ  אשר  עברנו  בה<BR>לתור  אתה  ארץ  אכלת<BR>יושביה  הוא<BR>וכל־העם  אשר־ראינו<BR>בתוכה  אנשי  מדות׃
ושם  ראינו  <BR>את־הנפילים  בני<BR>ענק  מן־הנפלים<BR>ונהי  בעינינו<BR>כחגבים  וכן  היינו<BR>בעיניהם׃
