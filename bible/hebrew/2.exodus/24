ואל־משה  אמר  עלה  <BR>אל־יהוה  אתה  ואהרן<BR>נדב  ואביהוא<BR>ושבעים  מזקני<BR>ישראל  והשתחויתם<BR>מרחק׃
ונגש  משה  לבדו  <BR>אל־יהוה  והם  לא<BR>יגשו  והעם  לא  יעלו<BR>עמו׃
ויבא  משה  ויספר  <BR>לעם  את  כל־דברי<BR>יהוה  ואת<BR>כל־המשפטים  ויען<BR>כל־העם  קול  אחד<BR>ויאמרו  כל־הדברים<BR>אשר־דבר  יהוה<BR>נעשה׃
ויכתב  משה  את  <BR>כל־דברי  יהוה<BR>וישכם  בבקר  ויבן<BR>מזבח  תחת  ההר<BR>ושתים  עשרה  מצבה<BR>לשנים  עשר  שבטי<BR>ישראל׃
וישלח  את־נערי  בני  <BR>ישראל  ויעלו  עלת<BR>ויזבחו  זבחים<BR>שלמים  ליהוה  פרים׃
ויקח  משה  חצי  הדם  <BR>וישם  באגנת  וחצי<BR>הדם  זרק  על־המזבח׃
ויקח  ספר  הברית  <BR>ויקרא  באזני  העם<BR>ויאמרו  כל  אשר־דבר<BR>יהוה  נעשה  ונשמע׃
ויקח  משה  את־הדם  <BR>ויזרק  על־העם<BR>ויאמר  הנה<BR>דם־הברית  אשר  כרת<BR>יהוה  עמכם  על<BR>כל־הדברים  האלה׃
ויעל  משה  ואהרן  <BR>נדב  ואביהוא<BR>ושבעים  מזקני<BR>ישראל׃
ויראו  את  אלהי  <BR>ישראל  ותחת  רגליו<BR>כמעשה  לבנת  הספיר<BR>וכעצם  השמים  לטהר׃
ואל־אצילי  בני  <BR>ישראל  לא  שלח  ידו<BR>ויחזו  את־האלהים<BR>ויאכלו  וישתו׃
ויאמר  יהוה  אל־משה  <BR>עלה  אלי  ההרה<BR>והיה־שם  ואתנה  לך<BR>את־לחת  האבן<BR>והתורה  והמצוה  אשר<BR>כתבתי  להורתם׃
ויקם  משה  ויהושע  <BR>משרתו  ויעל  משה<BR>אל־הר  האלהים׃
ואל־הזקנים  אמר  <BR>שבו־לנו  בזה  עד<BR>אשר־נשוב  אליכם<BR>והנה  אהרן  וחור<BR>עמכם  מי־בעל  דברים<BR>יגש  אלהם׃
ויעל  משה  אל־ההר  <BR>ויכס  הענן  את־ההר׃
וישכן  כבוד־יהוה  <BR>על־הר  סיני  ויכסהו<BR>הענן  ששת  ימים<BR>ויקרא  אל־משה  ביום<BR>השביעי  מתוך  הענן׃
ומראה  כבוד  יהוה  <BR>כאש  אכלת  בראש  ההר<BR>לעיני  בני  ישראל׃
ויבא  משה  בתוך  <BR>הענן  ויעל  אל־ההר<BR>ויהי  משה  בהר<BR>ארבעים  יום<BR>וארבעים  לילה׃
