תפלה  לחבקוק  הנביא  <BR>על  שגינות׃
יהוה  שמעתי  שמעך  <BR>יראתי  יהוה  פעלך<BR>בקרב  שנים  חייהו<BR>בקרב  שנים  תודיע<BR>ברגז  רחם  תזכור׃
אלוה  מתימן  יבוא  <BR>וקדוש  מהר־פארן<BR>סלה  כסה  שמים  הודו<BR>ותהלתו  מלאה  הארץ׃
ונגה  כאור  תהיה  <BR>קרנים  מידו  לו  ושם<BR>חביון  עזה׃
לפניו  ילך  דבר  <BR>ויצא  רשף  לרגליו׃
עמד  וימדד  ארץ  ראה  <BR>ויתר  גוים  ויתפצצו<BR>הררי־עד  שחו  גבעות<BR>עולם  הליכות  עולם<BR>לו׃
תחת  און  ראיתי  <BR>אהלי  כושן  ירגזון<BR>יריעות  ארץ  מדין׃
הבנהרים  חרה  יהוה  <BR>אם  בנהרים  אפך<BR>אם־בים  עברתך  כי<BR>תרכב  על־סוסיך<BR>מרכבתיך  ישועה׃
עריה  תעור  קשתך  <BR>שבעות  מטות  אמר<BR>סלה  נהרות<BR>תבקע־ארץ׃
ראוך  יחילו  הרים  <BR>זרם  מים  עבר  נתן<BR>תהום  קולו  רום<BR>ידיהו  נשא׃
שמש  ירח  עמד  זבלה  <BR>לאור  חציך  יהלכו<BR>לנגה  ברק  חניתך׃
בזעם  תצעד־ארץ  באף  <BR>תדוש  גוים׃
יצאת  לישע  עמך  <BR>לישע  את־משיחך<BR>מחצת  ראש  מבית  רשע<BR>ערות  יסוד  עד־<BR>צואר  סלה׃
נקבת  במטיו  ראש  <BR>פרזו  יסערו<BR>להפיצני  עליצתם<BR>כמו־לאכל  עני<BR>במסתר׃
דרכת  בים  סוסיך  <BR>חמר  מים  רבים׃
שמעתי  ותרגז  בטני  <BR>לקול  צללו  שפתי<BR>יבוא  רקב  בעצמי<BR>ותחתי  ארגז  אשר<BR>אנוח  ליום  צרה<BR>לעלות  לעם  יגודנו׃
כי־תאנה  לא־תפרח  <BR>ואין  יבול  בגפנים<BR>כחש  מעשה־זית<BR>ושדמות  לא־עשה  אכל<BR>גזר  ממכלה  צאן<BR>ואין  בקר  ברפתים׃
ואני  ביהוה  אעלוזה  <BR>אגילה  באלהי  ישעי׃
יהוה  אדני  חילי  <BR>וישם  רגלי  כאילות<BR>ועל  במותי  ידרכני<BR>למנצח  בנגינותי׃
