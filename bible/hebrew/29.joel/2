תקעו  שופר  בציון  <BR>והריעו  בהר  קדשי<BR>ירגזו  כל  ישבי<BR>הארץ  כי־בא  יום־<BR>יהוה  כי  קרוב׃
יום  חשך  ואפלה  יום  <BR>ענן  וערפל  כשחר<BR>פרש  על־ההרים  עם<BR>רב  ועצום  כמהו  לא<BR>נהיה  מן־העולם<BR>ואחריו  לא  יוסף<BR>עד־שני  דור  ודור׃
לפניו  אכלה  אש  <BR>ואחריו  תלהט  להבה<BR>כגן־עדן  הארץ<BR>לפניו  ואחריו  מדבר<BR>שממה  וגם־פליטה<BR>לא־היתה  לו׃
כמראה  סוסים  מראהו  <BR>וכפרשים  כן<BR>ירוצון׃
כקול  מרכבות  <BR>על־ראשי  ההרים<BR>ירקדון  כקול  להב<BR>אש  אכלה  קש  כעם<BR>עצום  ערוך  מלחמה׃
מפניו  יחילו  עמים  <BR>כל־פנים  קבצו<BR>פארור׃
כגבורים  ירצון  <BR>כאנשי  מלחמה  יעלו<BR>חומה  ואיש  בדרכיו<BR>ילכון  ולא  יעבטון<BR>ארחותם׃
ואיש  אחיו  לא  <BR>ידחקון  גבר  במסלתו<BR>ילכון  ובעד  השלח<BR>יפלו  לא  יבצעו׃
בעיר  ישקו  בחומה  <BR>ירצון  בבתים  יעלו<BR>בעד  החלונים  יבאו<BR>כגנב׃
לפניו  רגזה  ארץ  <BR>רעשו  שמים  שמש<BR>וירח  קדרו  וכוכבים<BR>אספו  נגהם׃
ויהוה  נתן  קולו  <BR>לפני  חילו  כי  רב<BR>מאד  מחנהו  כי  עצום<BR>עשה  דברו  כי־  גדול<BR>יום־יהוה  ונורא<BR>מאד  ומי  יכילנו׃
וגם־עתה  נאם־יהוה  <BR>שבו  עדי  בכל־לבבכם<BR>ובצום  ובבכי<BR>ובמספד׃
וקרעו  לבבכם  <BR>ואל־בגדיכם  ושובו<BR>אל־יהוה  אלהיכם<BR>כי־חנון  ורחום  הוא<BR>ארך  אפים  ורב־חסד<BR>ונחם  על־הרעה׃
מי  יודע  ישוב  ונחם  <BR>והשאיר  אחריו  ברכה<BR>מנחה  ונסך  ליהוה<BR>אלהיכם׃
תקעו  שופר  בציון  <BR>קדשו־צום  קראו<BR>עצרה׃
אספו־עם  קדשו  קהל  <BR>קבצו  זקנים  אספו<BR>עוללים  וינקי  שדים<BR>יצא  חתן  מחדרו<BR>וכלה  מחפתה׃
בין  האולם  ולמזבח  <BR>יבכו  הכהנים  משרתי<BR>יהוה  ויאמרו  חוסה<BR>יהוה  על־  עמך<BR>ואל־תתן  נחלתך<BR>לחרפה  למשל־בם<BR>גוים  למה  יאמרו<BR>בעמים  איה  אלהיהם׃
ויקנא  יהוה  לארצו  <BR>ויחמל  על־עמו׃
ויען  יהוה  ויאמר  <BR>לעמו  הנני  שלח  לכם<BR>את־הדגן  והתירוש<BR>והיצהר  ושבעתם  אתו<BR>ולא־אתן  אתכם  עוד<BR>חרפה  בגוים׃
ואת־הצפוני  ארחיק  <BR>מעליכם  והדחתיו<BR>אל־ארץ  ציה  ושממה<BR>את־פניו  אל־  הים<BR>הקדמני  וספו<BR>אל־הים  האחרון<BR>ועלה  באשו  ותעל<BR>צחנתו  כי  הגדיל<BR>לעשות׃
אל־תיראי  אדמה  <BR>גילי  ושמחי<BR>כי־הגדיל  יהוה<BR>לעשות׃
אל־תיראו  בהמות  <BR>שדי  כי  דשאו  נאות<BR>מדבר  כי־עץ  נשא<BR>פריו  תאנה  וגפן<BR>נתנו  חילם׃
ובני  ציון  גילו  <BR>ושמחו  ביהוה<BR>אלהיכם  כי־נתן  לכם<BR>את־המורה  לצדקה<BR>ויורד  לכם  גשם<BR>מורה  ומלקוש<BR>בראשון׃
ומלאו  הגרנות  בר  <BR>והשיקו  היקבים<BR>תירוש  ויצהר׃
ושלמתי  לכם  <BR>את־השנים  אשר  אכל<BR>הארבה  הילק  והחסיל<BR>והגזם  חילי  הגדול<BR>אשר  שלחתי  בכם׃
ואכלתם  אכול  ושבוע  <BR>והללתם  את־שם  יהוה<BR>אלהיכם  אשר־עשה<BR>עמכם  להפליא<BR>ולא־יבשו  עמי<BR>לעולם׃
וידעתם  כי  בקרב  <BR>ישראל  אני  ואני<BR>יהוה  אלהיכם  ואין<BR>עוד  ולא־יבשו  עמי<BR>לעולם׃
והיה  אחרי־כן  <BR>אשפוך  את־רוחי<BR>על־כל־בשר  ונבאו<BR>בניכם  ובנותיכם<BR>זקניכם  חלמות<BR>יחלמון  בחוריכם<BR>חזינות  יראו׃
וגם  על־העבדים  <BR>ועל־השפחות  בימים<BR>ההמה  אשפוך<BR>את־רוחי׃
ונתתי  מופתים  <BR>בשמים  ובארץ  דם<BR>ואש  ותימרות  עשן׃
השמש  יהפך  לחשך  <BR>והירח  לדם  לפני<BR>בוא  יום  יהוה<BR>הגדול  והנורא׃
והיה  כל  אשר־יקרא  <BR>בשם  יהוה  ימלט  כי<BR>בהר־ציון  ובירושלם<BR>תהיה  פליטה  כאשר<BR>אמר  יהוה  ובשרידים<BR>אשר  יהוה  קרא׃
