הלא־צבא  לאנוש  <BR>על־ארץ  וכימי  שכיר<BR>ימיו׃
כעבד  ישאף־צל  <BR>וכשכיר  יקוה  פעלו׃
כן  הנחלתי  לי  <BR>ירחי־שוא  ולילות<BR>עמל  מנו־לי׃
אם־שכבתי  ואמרתי  <BR>מתי  אקום  ומדד־ערב<BR>ושבעתי  נדדים<BR>עדי־נשף׃
לבש  בשרי  רמה  וגיש  <BR>עפר  עורי  רגע<BR>וימאס׃
ימי  קלו  מני־ארג  <BR>ויכלו  באפס  תקוה׃
זכר  כי־רוח  חיי  <BR>לא־תשוב  עיני<BR>לראות  טוב׃
לא־תשורני  עין  ראי  <BR>עיניך  בי  ואינני׃
כלה  ענן  וילך  כן  <BR>יורד  שאול  לא<BR>יעלה׃
לא־ישוב  עוד  לביתו  <BR>ולא־יכירנו  עוד<BR>מקמו׃
גם־אני  לא  אחשך  פי  <BR>אדברה  בצר  רוחי<BR>אשיחה  במר  נפשי׃
הים־אני  אם־תנין  <BR>כי־תשים  עלי  משמר׃
כי־אמרתי  תנחמני  <BR>ערשי  ישא  בשיחי<BR>משכבי׃
וחתתני  בחלמות  <BR>ומחזינות  תבעתני׃
ותבחר  מחנק  נפשי  <BR>מות  מעצמותי׃
מאסתי  לא־לעלם  <BR>אחיה  חדל  ממני<BR>כי־הבל  ימי׃
מה־אנוש  כי  תגדלנו  <BR>וכי־תשית  אליו<BR>לבך׃
ותפקדנו  לבקרים  <BR>לרגעים  תבחננו׃
כמה  לא־תשעה  ממני  <BR>לא־תרפני  עד־בלעי<BR>רקי׃
חטאתי  מה  אפעל  לך  <BR>נצר  האדם  למה<BR>שמתני  למפגע  לך<BR>ואהיה  עלי  למשא׃
ומה  לא־תשא  פשעי  <BR>ותעביר  את־עוני<BR>כי־עתה  לעפר  אשכב<BR>ושחרתני  ואינני׃
