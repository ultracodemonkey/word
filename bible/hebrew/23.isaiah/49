שמעו  איים  אלי  <BR>והקשיבו  לאמים<BR>מרחוק  יהוה  מבטן<BR>קראני  ממעי  אמי<BR>הזכיר  שמי׃
וישם  פי  כחרב  חדה  <BR>בצל  ידו  החביאני<BR>וישימני  לחץ  ברור<BR>באשפתו  הסתירני׃
ויאמר  לי  עבדי־אתה  <BR>ישראל  אשר־בך<BR>אתפאר׃
ואני  אמרתי  לריק  <BR>יגעתי  לתהו  והבל<BR>כחי  כליתי  אכן<BR>משפטי  את־יהוה<BR>ופעלתי  את־אלהי׃
ועתה  אמר  יהוה  <BR>יצרי  מבטן  לעבד  לו<BR>לשובב  יעקב  אליו<BR>וישראל  לא  יאסף<BR>ואכבד  בעיני  יהוה<BR>ואלהי  היה  עזי׃
ויאמר  נקל  מהיותך  <BR>לי  עבד  להקים<BR>את־שבטי  יעקב<BR>ונצירי  ישראל<BR>להשיב  ונתתיך  לאור<BR>גוים  להיות  ישועתי<BR>עד־קצה  הארץ׃
כה  אמר־יהוה  גאל  <BR>ישראל  קדושו<BR>לבזה־נפש  למתעב<BR>גוי  לעבד  משלים<BR>מלכים  יראו  וקמו<BR>שרים  וישתחוו  למען<BR>יהוה  אשר  נאמן  קדש<BR>ישראל  ויבחרך׃
כה  אמר  יהוה  בעת  <BR>רצון  עניתיך  וביום<BR>ישועה  עזרתיך<BR>ואצרך  ואתנך  לברית<BR>עם  להקים  ארץ<BR>להנחיל  נחלות<BR>שממות׃
לאמר  לאסורים  צאו  <BR>לאשר  בחשך  הגלו<BR>על־דרכים  ירעו<BR>ובכל־שפיים<BR>מרעיתם׃
לא  ירעבו  ולא  <BR>יצמאו  ולא־יכם  שרב<BR>ושמש  כי־מרחמם<BR>ינהגם  ועל־מבועי<BR>מים  ינהלם׃
ושמתי  כל־הרי  לדרך  <BR>ומסלתי  ירמון׃
הנה־אלה  מרחוק  <BR>יבאו  והנה־אלה<BR>מצפון  ומים  ואלה<BR>מארץ  סינים׃
רנו  שמים  וגילי  <BR>ארץ  יפצחו  הרים<BR>רנה  כי־נחם  יהוה<BR>עמו  ועניו  ירחם׃
ותאמר  ציון  עזבני  <BR>יהוה  ואדני  שכחני׃
התשכח  אשה  עולה  <BR>מרחם  בן־בטנה<BR>גם־אלה  תשכחנה<BR>ואנכי  לא  אשכחך׃
הן  על־כפים  חקתיך  <BR>חומתיך  נגדי  תמיד׃
מהרו  בניך  מהרסיך  <BR>ומחרביך  ממך  יצאו׃
שאי־סביב  עיניך  <BR>וראי  כלם  נקבצו<BR>באו־לך  חי־אני<BR>נאם־יהוה  כי  כלם<BR>כעדי  תלבשי<BR>ותקשרים  ככלה׃
כי  חרבתיך  ושממתיך  <BR>וארץ  הרסתיך  כי<BR>עתה  תצרי  מיושב<BR>ורחקו  מבלעיך׃
עוד  יאמרו  באזניך  <BR>בני  שכליך  צר־לי<BR>המקום  גשה־לי<BR>ואשבה׃
ואמרת  בלבבך  מי  <BR>ילד־לי  את־אלה<BR>ואני  שכולה<BR>וגלמודה  גלה  וסורה<BR>ואלה  מי  גדל  הן<BR>אני  נשארתי  לבדי<BR>אלה  איפה  הם׃
כה־אמר  אדני  יהוה  <BR>הנה  אשא  אל־גוים<BR>ידי  ואל־עמים  ארים<BR>נסי  והביאו  בניך<BR>בחצן  ובנתיך<BR>על־כתף  תנשאנה׃
והיו  מלכים  אמניך  <BR>ושרותיהם  מיניקתיך<BR>אפים  ארץ  ישתחוו<BR>לך  ועפר  רגליך<BR>ילחכו  וידעת<BR>כי־אני  יהוה  אשר<BR>לא־יבשו  קוי׃
היקח  מגבור  מלקוח  <BR>ואם־שבי  צדיק<BR>ימלט׃
כי־כה  אמר  יהוה  <BR>גם־שבי  גבור  יקח<BR>ומלקוח  עריץ  ימלט<BR>ואת־יריבך  אנכי<BR>אריב  ואת־בניך<BR>אנכי  אושיע׃
והאכלתי  את־מוניך  <BR>את־בשרם  וכעסיס<BR>דמם  ישכרון  וידעו<BR>כל־בשר  כי  אני<BR>יהוה  מושיעך  וגאלך<BR>אביר  יעקב׃
