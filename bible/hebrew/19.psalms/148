הללו  יה  הללו  <BR>את־יהוה  מן־השמים<BR>הללוהו  במרומים׃
הללוהו  כל־מלאכיו  <BR>הללוהו  כל־צבאו׃
הללוהו  שמש  וירח  <BR>הללוהו  כל־כוכבי<BR>אור׃
הללוהו  שמי  השמים  <BR>והמים  אשר  מעל<BR>השמים׃
יהללו  את־שם  יהוה  <BR>כי  הוא  צוה<BR>ונבראו׃
ויעמידם  לעד  לעולם  <BR>חק־נתן  ולא  יעבור׃
הללו  את־יהוה  <BR>מן־הארץ  תנינים<BR>וכל־תהמות׃
אש  וברד  שלג  <BR>וקיטור  רוח  סערה<BR>עשה  דברו׃
ההרים  וכל־גבעות  <BR>עץ  פרי  וכל־ארזים׃
החיה  וכל־בהמה  רמש  <BR>וצפור  כנף׃
מלכי־ארץ  <BR>וכל־לאמים  שרים<BR>וכל־שפטי  ארץ׃
בחורים  וגם־בתולות  <BR>זקנים  עם־נערים׃
יהללו  את־שם  יהוה  <BR>כי־נשגב  שמו  לבדו<BR>הודו  על־ארץ<BR>ושמים׃
וירם  קרן  לעמו  <BR>תהלה  לכל־חסידיו<BR>לבני  ישראל<BR>עם־קרבו  הללו־יה׃
