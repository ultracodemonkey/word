שירו  ליהוה  שיר  <BR>חדש  שירו  ליהוה<BR>כל־הארץ׃
שירו  ליהוה  ברכו  <BR>שמו  בשרו<BR>מיום־ליום  ישועתו׃
ספרו  בגוים  כבודו  <BR>בכל־העמים<BR>נפלאותיו׃
כי  גדול  יהוה  <BR>ומהלל  מאד  נורא<BR>הוא  על־כל־אלהים׃
כי  כל־אלהי  העמים  <BR>אלילים  ויהוה  שמים<BR>עשה׃
הוד־והדר  לפניו  עז  <BR>ותפארת  במקדשו׃
הבו  ליהוה  משפחות  <BR>עמים  הבו  ליהוה<BR>כבוד  ועז׃
הבו  ליהוה  כבוד  <BR>שמו  שאו־מנחה  ובאו<BR>לחצרותיו׃
השתחוו  ליהוה  <BR>בהדרת־קדש  חילו<BR>מפניו  כל־הארץ׃
אמרו  בגוים  יהוה  <BR>מלך  אף־תכון  תבל<BR>בל־תמוט  ידין  עמים<BR>במישרים׃
ישמחו  השמים  ותגל  <BR>הארץ  ירעם  הים<BR>ומלאו׃
יעלז  שדי  <BR>וכל־אשר־בו  אז<BR>ירננו  כל־עצי־יער׃
לפני  יהוה  כי  בא  <BR>כי  בא  לשפט  הארץ<BR>ישפט־תבל  בצדק<BR>ועמים  באמונתו׃
