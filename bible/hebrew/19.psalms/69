למנצח  על־שושנים  <BR>לדוד׃
הושיעני  אלהים  כי  <BR>באו  מים  עד־נפש׃
טבעתי  ביון  מצולה  <BR>ואין  מעמד  באתי<BR>במעמקי־מים  ושבלת<BR>שטפתני׃
יגעתי  בקראי  נחר  <BR>גרוני  כלו  עיני<BR>מיחל  לאלהי׃
רבו  משערות  ראשי  <BR>שנאי  חנם  עצמו<BR>מצמיתי  איבי  שקר<BR>אשר  לא־גזלתי  אז<BR>אשיב׃
אלהים  אתה  ידעת  <BR>לאולתי  ואשמותי<BR>ממך  לא־נכחדו׃
אל־יבשו  בי  קויך  <BR>אדני  יהוה  צבאות<BR>אל־יכלמו  בי<BR>מבקשיך  אלהי<BR>ישראל׃
כי־עליך  נשאתי  <BR>חרפה  כסתה  כלמה<BR>פני׃
מוזר  הייתי  לאחי  <BR>ונכרי  לבני  אמי׃
כי־קנאת  ביתך  <BR>אכלתני  וחרפות<BR>חורפיך  נפלו  עלי׃
ואבכה  בצום  נפשי  <BR>ותהי  לחרפות  לי׃
ואתנה  לבושי  שק  <BR>ואהי  להם  למשל׃
ישיחו  בי  ישבי  שער  <BR>ונגינות  שותי  שכר׃
ואני  תפלתי־לך  <BR>יהוה  עת  רצון<BR>אלהים  ברב־חסדך<BR>ענני  באמת  ישעך׃
הצילני  מטיט  <BR>ואל־אטבעה  אנצלה<BR>משנאי<BR>וממעמקי־מים׃
אל־תשטפני  שבלת  <BR>מים  ואל־תבלעני<BR>מצולה<BR>ואל־תאטר־עלי  באר<BR>פיה׃
ענני  יהוה  כי־טוב  <BR>חסדך  כרב  רחמיך<BR>פנה  אלי׃
ואל־תסתר  פניך  <BR>מעבדך  כי־צר־לי<BR>מהר  ענני׃
קרבה  אל־נפשי  גאלה  <BR>למען  איבי  פדני׃
אתה  ידעת  חרפתי  <BR>ובשתי  וכלמתי  נגדך<BR>כל־צוררי׃
חרפה  שברה  לבי  <BR>ואנושה  ואקוה  לנוד<BR>ואין  ולמנחמים  ולא<BR>מצאתי׃
ויתנו  בברותי  ראש  <BR>ולצמאי  ישקוני<BR>חמץ׃
יהי־שלחנם  לפניהם  <BR>לפח  ולשלומים<BR>למוקש׃
תחשכנה  עיניהם  <BR>מראות  ומתניהם<BR>תמיד  המעד׃
שפך־עליהם  זעמך  <BR>וחרון  אפך  ישיגם׃
תהי־טירתם  נשמה  <BR>באהליהם  אל־יהי<BR>ישב׃
כי־אתה  אשר־הכית  <BR>רדפו  ואל־מכאוב<BR>חלליך  יספרו׃
תנה־עון  על־עונם  <BR>ואל־יבאו  בצדקתך׃
ימחו  מספר  חיים  <BR>ועם  צדיקים<BR>אל־יכתבו׃
ואני  עני  וכואב  <BR>ישועתך  אלהים<BR>תשגבני׃
אהללה  שם־אלהים  <BR>בשיר  ואגדלנו<BR>בתודה׃
ותיטב  ליהוה  משור  <BR>פר  מקרן  מפריס׃
ראו  ענוים  ישמחו  <BR>דרשי  אלהים  ויחי<BR>לבבכם׃
כי־שמע  אל־אביונים  <BR>יהוה  ואת־אסיריו<BR>לא  בזה׃
יהללוהו  שמים  וארץ  <BR>ימים  וכל־רמש  בם׃
כי  אלהים  יושיע  <BR>ציון  ויבנה  ערי<BR>יהודה  וישבו  שם<BR>וירשוה׃
וזרע  עבדיו  ינחלוה  <BR>ואהבי  שמו<BR>ישכנו־בה׃
