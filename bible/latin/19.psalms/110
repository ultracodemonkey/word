David canticum dixit Dominus Domino meo sede a dextris meis donec ponam inimicos tuos scabillum pedum tuorum
virgam fortitudinis tuae emittet Dominus ex Sion dominare in medio inimicorum tuorum
populi tui spontanei erunt in die fortitudinis tuae in montibus sanctis quasi de vulva orietur tibi ros adulescentiae tuae
iuravit Dominus et non paenitebit eum tu es sacerdos in aeternum secundum ordinem Melchisedech
Dominus ad dexteram tuam percussit in die furoris sui reges
iudicabit in gentibus implebit valles percutiet caput in terra multa
de torrente in via bibet propterea exaltabit caput
