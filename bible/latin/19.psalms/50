canticum Asaph fortis Deus Dominus locutus est et vocavit terram ab ortu solis usque ad occasum eius
de Sion perfecta decore Deus apparuit
veniet Deus noster et non tacebit ignis coram eo vorabit et in circuitu eius tempestas valida
vocabit caelum desursum et terram ut iudicet populum suum
congregate mihi sanctos meos qui feriunt pactum meum in sacrificio
et adnuntiabunt caeli iustitiam eius quia Deus iudex est semper
audi popule meus et loquar Israhel et contestabor te Deus Deus tuus ego sum
non propter victimas tuas arguam te et holocaustomata tua coram me sunt semper
non accipiam de domo tua vitulum neque de gregibus tuis hircos
mea sunt enim omnia animalia silvarum pecudes in montibus milium
scio omnes aves montium et universitas agri mecum est
si esuriero non dicam tibi meus est enim orbis et plenitudo eius
numquid comedam carnem taurorum aut sanguinem hircorum bibam
immola Deo laudem et redde Altissimo vota tua
et invoca me in die tribulationis liberabo te et glorificabis me
impio autem dixit Deus quid tibi est cum narratione praeceptorum meorum et ut adsumas pactum meum in ore tuo
qui odisti disciplinam et proiecisti verba mea post te
si videbas furem consentiebas ei et cum adulteris erat pars tua
os tuum dimisisti ad malitiam et lingua tua concinnavit dolum
sedens adversum fratrem tuum loquebaris et adversum filium matris tuae fabricabaris obprobrium
haec fecisti et tacui existimasti futurum me similem tui arguam te et proponam te ante oculos tuos
intellegite hoc qui obliviscimini Deum ne forte capiam et non sit qui liberet
qui immolat confessionem glorificat me et qui ordinate ambulat ostendam ei salutare Dei
