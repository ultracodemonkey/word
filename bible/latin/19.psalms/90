oratio Mosi viri Dei Domine habitaculum tu factus es nobis in generatione et generatione
antequam montes nascerentur et parturiretur terra et orbis a saeculo et usque in saeculum tu es
convertes hominem usque ad contritionem et dices revertimini filii Adam
quia mille anni in oculis tuis sicut dies hesterna quae pertransiit et vigilia nocturna
percutiente te eos somnium erunt
mane quasi herba pertransiens mane floruit et abiit ad vesperam conteretur atque siccabitur
consumpti enim sumus in furore tuo et in indignatione tua conturbati sumus
posuisti iniquitates nostras coram te neglegentias nostras in luce vultus tui
omnes enim dies nostri transierunt in furore tuo consumpsimus annos nostros quasi sermonem loquens
dies annorum nostrorum in ipsis septuaginta anni si autem multum octoginta anni et quod amplius est labor et dolor quoniam transivimus cito et avolavimus
quis novit fortitudinem irae tuae et secundum timorem tuum indignationem tuam
ut numerentur dies nostri sic ostende et veniemus corde sapienti
revertere Domine usquequo et exorabilis esto super servis tuis
imple nos matutina misericordia tua et laudabimus et laetabimur in cunctis diebus nostris
laetifica nos pro diebus quibus adflixisti nos et annis in quibus vidimus mala
appareat apud servos tuos opus tuum et gloria tua super filios eorum
et sit decor Domini Dei nostri super nos et opus manuum nostrarum fac stabile super nos opus manuum nostrarum confirma
