verbum quod vidit Isaias filius Amos super Iudam et Hierusalem
et erit in novissimis diebus praeparatus mons domus Domini in vertice montium et elevabitur super colles et fluent ad eum omnes gentes
et ibunt populi multi et dicent venite et ascendamus ad montem Domini et ad domum Dei Iacob et docebit nos vias suas et ambulabimus in semitis eius quia de Sion exibit lex et verbum Domini de Hierusalem
et iudicabit gentes et arguet populos multos et conflabunt gladios suos in vomeres et lanceas suas in falces non levabit gens contra gentem gladium nec exercebuntur ultra ad proelium
domus Iacob venite et ambulemus in lumine Domini
proiecisti enim populum tuum domum Iacob quia repleti sunt ut olim et augures habuerunt ut Philisthim et pueris alienis adheserunt
repleta est terra argento et auro et non est finis thesaurorum eius
et repleta est terra eius equis et innumerabiles quadrigae eius et repleta est terra eius idolis opus manuum suarum adoraverunt quod fecerunt digiti eorum
et incurvavit se homo et humiliatus est vir ne ergo dimittas eis
ingredere in petram abscondere fossa humo a facie timoris Domini et a gloria maiestatis eius
oculi sublimis hominis humiliati sunt et incurvabitur altitudo virorum exaltabitur autem Dominus solus in die illa
quia dies Domini exercituum super omnem superbum et excelsum et super omnem arrogantem et humiliabitur
et super omnes cedros Libani sublimes et erectas et super omnes quercus Basan
et super omnes montes excelsos et super omnes colles elevatos
et super omnem turrem excelsam et super omnem murum munitum
et super omnes naves Tharsis et super omne quod visu pulchrum est
et incurvabitur sublimitas hominum et humiliabitur altitudo virorum et elevabitur Dominus solus in die illa
et idola penitus conterentur
et introibunt in speluncas petrarum et in voragines terrae a facie formidinis Domini et a gloria maiestatis eius cum surrexerit percutere terram
in die illa proiciet homo idola argenti sui et simulacra auri sui quae fecerat sibi ut adoraret talpas et vespertiliones
et ingredietur fissuras petrarum et cavernas saxorum a facie formidinis Domini et a gloria maiestatis eius cum surrexerit percutere terram
quiescite ergo ab homine cuius spiritus in naribus eius quia excelsus reputatus est ipse
