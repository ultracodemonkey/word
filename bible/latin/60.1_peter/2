deponentes igitur omnem malitiam et omnem dolum et simulationes et invidias et omnes detractiones
sicut modo geniti infantes rationale sine dolo lac concupiscite ut in eo crescatis in salutem
si gustastis quoniam dulcis Dominus
ad quem accedentes lapidem vivum ab hominibus quidem reprobatum a Deo autem electum honorificatum
et ipsi tamquam lapides vivi superaedificamini domus spiritalis sacerdotium sanctum offerre spiritales hostias acceptabiles Deo per Iesum Christum
propter quod continet in scriptura ecce pono in Sion lapidem summum angularem electum pretiosum et qui crediderit in eo non confundetur
vobis igitur honor credentibus non credentibus autem lapis quem reprobaverunt aedificantes hic factus est in caput anguli
et lapis offensionis et petra scandali qui offendunt verbo nec credunt in quod et positi sunt
vos autem genus electum regale sacerdotium gens sancta populus adquisitionis ut virtutes adnuntietis eius qui de tenebris vos vocavit in admirabile lumen suum
qui aliquando non populus nunc autem populus Dei qui non consecuti misericordiam nunc autem misericordiam consecuti
carissimi obsecro tamquam advenas et peregrinos abstinere vos a carnalibus desideriis quae militant adversus animam
conversationem vestram inter gentes habentes bonam ut in eo quod detractant de vobis tamquam de malefactoribus ex bonis operibus considerantes glorificent Deum in die visitationis
subiecti estote omni humanae creaturae propter Dominum sive regi quasi praecellenti
sive ducibus tamquam ab eo missis ad vindictam malefactorum laudem vero bonorum
quia sic est voluntas Dei ut benefacientes obmutescere faciatis inprudentium hominum ignorantiam
quasi liberi et non quasi velamen habentes malitiae libertatem sed sicut servi Dei
omnes honorate fraternitatem diligite Deum timete regem honorificate
servi subditi in omni timore dominis non tantum bonis et modestis sed etiam discolis
haec est enim gratia si propter conscientiam Dei sustinet quis tristitias patiens iniuste
quae enim gloria est si peccantes et colaphizati suffertis sed si benefacientes et patientes sustinetis haec est gratia apud Deum
in hoc enim vocati estis quia et Christus passus est pro vobis vobis relinquens exemplum ut sequamini vestigia eius
qui peccatum non fecit nec inventus est dolus in ore ipsius
qui cum malediceretur non maledicebat cum pateretur non comminabatur tradebat autem iudicanti se iniuste
qui peccata nostra ipse pertulit in corpore suo super lignum ut peccatis mortui iustitiae viveremus cuius livore sanati estis
eratis enim sicut oves errantes sed conversi estis nunc ad pastorem et episcopum animarum vestrarum
