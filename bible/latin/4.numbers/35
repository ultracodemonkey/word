haec quoque locutus est Dominus ad Mosen in campestribus Moab super Iordanem contra Hiericho
praecipe filiis Israhel ut dent Levitis de possessionibus suis
urbes ad habitandum et suburbana earum per circuitum ut ipsi in oppidis maneant et suburbana sint pecoribus ac iumentis
quae a muris civitatum forinsecus per circuitum mille passuum spatio tendentur
contra orientem duo milia erunt cubiti et contra meridiem similiter duo milia ad mare quoque quod respicit occidentem eadem mensura erit et septentrionalis plaga aequali termino finietur eruntque urbes in medio et foris suburbana
de ipsis autem oppidis quae Levitis dabitis sex erunt in fugitivorum auxilia separata ut fugiat ad ea qui fuderit sanguinem exceptis his alia quadraginta duo oppida
id est simul quadraginta octo cum suburbanis suis
ipsaeque urbes quae dabuntur de possessionibus filiorum Israhel ab his qui plus habent plures auferentur et qui minus pauciores singuli iuxta mensuram hereditatis suae dabunt oppida Levitis
ait Dominus ad Mosen
loquere filiis Israhel et dices ad eos quando transgressi fueritis Iordanem in terram Chanaan
decernite quae urbes esse debeant in praesidia fugitivorum qui nolentes sanguinem fuderint
in quibus cum fuerit profugus cognatus occisi eum non poterit occidere donec stet in conspectu multitudinis et causa illius iudicetur
de ipsis autem urbibus quae ad fugitivorum subsidia separantur
tres erunt trans Iordanem et tres in terra Chanaan
tam filiis Israhel quam advenis atque peregrinis ut confugiat ad eas qui nolens sanguinem fuderit
si quis ferro percusserit et mortuus fuerit qui percussus est reus erit homicidii et ipse morietur
si lapidem iecerit et ictus occubuerit similiter punietur
si ligno percussus interierit percussoris sanguine vindicabitur
propinquus occisi homicidam interficiet statim ut adprehenderit eum percutiet
si per odium quis hominem inpulerit vel iecerit quippiam in eum per insidias
aut cum esset inimicus manu percusserit et ille mortuus fuerit percussor homicidii reus erit cognatus occisi statim ut invenerit eum iugulabit
quod si fortuito et absque odio
et inimicitiis quicquam horum fecerit
et hoc audiente populo fuerit conprobatum atque inter percussorem et propinquum sanguinis quaestio ventilata
liberabitur innocens de ultoris manu et reducetur per sententiam in urbem ad quam confugerat manebitque ibi donec sacerdos magnus qui oleo sancto unctus est moriatur
si interfector extra fines urbium quae exulibus deputatae sunt
fuerit inventus et percussus ab eo qui ultor est sanguinis absque noxa erit qui eum occiderit
debuerat enim profugus usque ad mortem pontificis in urbe residere postquam autem ille obierit homicida revertetur in terram suam
haec sempiterna erunt et legitima in cunctis habitationibus vestris
homicida sub testibus punietur ad unius testimonium nullus condemnabitur
non accipietis pretium ab eo qui reus est sanguinis statim et ipse morietur
exules et profugi ante mortem pontificis nullo modo in urbes suas reverti poterunt
ne polluatis terram habitationis vestrae quae insontium cruore maculatur nec aliter expiari potest nisi per eius sanguinem qui alterius sanguinem fuderit
atque ita emundabitur vestra possessio me commorante vobiscum ego enim sum Dominus qui habito inter filios Israhel
