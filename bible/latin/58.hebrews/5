omnis namque pontifex ex hominibus adsumptus pro hominibus constituitur in his quae sunt ad Deum ut offerat dona et sacrificia pro peccatis
qui condolere possit his qui ignorant et errant quoniam et ipse circumdatus est infirmitate
et propter eam debet quemadmodum et pro populo ita etiam pro semet ipso offerre pro peccatis
nec quisquam sumit sibi honorem sed qui vocatur a Deo tamquam Aaron
sic et Christus non semet ipsum clarificavit ut pontifex fieret sed qui locutus est ad eum Filius meus es tu ego hodie genui te
quemadmodum et in alio dicit tu es sacerdos in aeternum secundum ordinem Melchisedech
qui in diebus carnis suae preces supplicationesque ad eum qui possit salvum illum a morte facere cum clamore valido et lacrimis offerens et exauditus pro sua reverentia
et quidem cum esset Filius didicit ex his quae passus est oboedientiam
et consummatus factus est omnibus obtemperantibus sibi causa salutis aeternae
appellatus a Deo pontifex iuxta ordinem Melchisedech
de quo grandis nobis sermo et ininterpretabilis ad dicendum quoniam inbecilles facti estis ad audiendum
etenim cum deberetis magistri esse propter tempus rursum indigetis ut vos doceamini quae sint elementa exordii sermonum Dei et facti estis quibus lacte opus sit non solido cibo
omnis enim qui lactis est particeps expers est sermonis iustitiae parvulus enim est
perfectorum autem est solidus cibus eorum qui pro consuetudine exercitatos habent sensus ad discretionem boni ac mali
