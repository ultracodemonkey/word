est autem fides sperandorum substantia rerum argumentum non parentum
in hac enim testimonium consecuti sunt senes
fide intellegimus aptata esse saecula verbo Dei ut ex invisibilibus visibilia fierent
fide plurimam hostiam Abel quam Cain obtulit Deo per quam testimonium consecutus est esse iustus testimonium perhibente muneribus eius Deo et per illam defunctus adhuc loquitur
fide Enoch translatus est ne videret mortem et non inveniebatur quia transtulit illum Deus ante translationem enim testimonium habebat placuisse Deo
sine fide autem inpossibile placere credere enim oportet accedentem ad Deum quia est et inquirentibus se remunerator fit
fide Noe responso accepto de his quae adhuc non videbantur metuens aptavit arcam in salutem domus suae per quam damnavit mundum et iustitiae quae per fidem est heres est institutus
fide qui vocatur Abraham oboedivit in locum exire quem accepturus erat in hereditatem et exiit nesciens quo iret
fide moratus est in terra repromissionis tamquam in aliena in casulis habitando cum Isaac et Iacob coheredibus repromissionis eiusdem
expectabat enim fundamenta habentem civitatem cuius artifex et conditor Deus
fide et ipsa Sarra sterilis virtutem in conceptionem seminis accepit etiam praeter tempus aetatis quoniam fidelem credidit esse qui promiserat
propter quod et ab uno orti sunt et haec emortuo tamquam sidera caeli in multitudinem et sicut harena quae est ad oram maris innumerabilis
iuxta fidem defuncti sunt omnes isti non acceptis repromissionibus sed a longe eas aspicientes et salutantes et confitentes quia peregrini et hospites sunt supra terram
qui enim haec dicunt significant se patriam inquirere
et si quidem illius meminissent de qua exierunt habebant utique tempus revertendi
nunc autem meliorem appetunt id est caelestem ideo non confunditur Deus vocari Deus eorum paravit enim illis civitatem
fide obtulit Abraham Isaac cum temptaretur et unigenitum offerebat qui susceperat repromissiones
ad quem dictum est quia in Isaac vocabitur tibi semen
arbitrans quia et a mortuis suscitare potens est Deus unde eum et in parabola accepit
fide et de futuris benedixit Isaac Iacob et Esau
fide Iacob moriens singulis filiorum Ioseph benedixit et adoravit fastigium virgae eius
fide Ioseph moriens de profectione filiorum Israhel memoratus est et de ossibus suis mandavit
fide Moses natus occultatus est mensibus tribus a parentibus suis eo quod vidissent elegantem infantem et non timuerunt regis edictum
fide Moses grandis factus negavit se esse filium filiae Pharaonis
magis eligens adfligi cum populo Dei quam temporalis peccati habere iucunditatem
maiores divitias aestimans thesauro Aegyptiorum inproperium Christi aspiciebat enim in remunerationem
fide reliquit Aegyptum non veritus animositatem regis invisibilem enim tamquam videns sustinuit
fide celebravit pascha et sanguinis effusionem ne qui vastabat primitiva tangeret eos
fide transierunt mare Rubrum tamquam per aridam terram quod experti Aegyptii devorati sunt
fide muri Hiericho ruerunt circuiti dierum septem
fide Raab meretrix non periit cum incredulis excipiens exploratores cum pace
et quid adhuc dicam deficiet enim me tempus enarrantem de Gedeon Barac Samson Iepthae David et Samuhel et prophetis
qui per fidem devicerunt regna operati sunt iustitiam adepti sunt repromissiones obturaverunt ora leonum
extinxerunt impetum ignis effugerunt aciem gladii convaluerunt de infirmitate fortes facti sunt in bello castra verterunt exterorum
acceperunt mulieres de resurrectione mortuos suos alii autem distenti sunt non suscipientes redemptionem ut meliorem invenirent resurrectionem
alii vero ludibria et verbera experti insuper et vincula et carceres
lapidati sunt secti sunt temptati sunt in occisione gladii mortui sunt circumierunt in melotis in pellibus caprinis egentes angustiati adflicti
quibus dignus non erat mundus in solitudinibus errantes et montibus et speluncis et in cavernis terrae
et hii omnes testimonio fidei probati non acceperunt repromissionem
Deo pro nobis melius aliquid providente ut ne sine nobis consummarentur
